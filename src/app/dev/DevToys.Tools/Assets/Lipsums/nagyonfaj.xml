<?xml version="1.0" encoding="utf-8"?>

<lipsum>
    <copyright>This text is under public domain</copyright>
    <title>Nagyon fáj</title>
    <author>József Attila</author>
    <text>
        kivül belől
        leselkedő halál elől
        mint lukba megriadt egérke

        amíg hevülsz
        az asszonyhoz úgy menekülsz
        hogy óvjon karja öle térde

        nemcsak a lágy
        meleg öl csal nemcsak a vágy
        de odataszít a muszáj is

        ezért ölel
        minden ami asszonyra lel
        míg el nem fehérül a száj is

        kettős teher
        s kettős kincs hogy szeretni kell
        ki szeret s párra nem találhat

        oly hontalan
        mint amilyen gyámoltalan
        a szükségét végző vadállat

        nincsen egyéb
        menedékünk a kés hegyét
        bár anyádnak szegezd te bátor

        és lásd akadt
        nő ki érti e szavakat
        de mégis ellökött magától

        nincsen helyem
        így élők közt zúg a fejem
        gondom s fájdalmam kicifrázva

        mint a gyerek
        kezében a csörgő csereg
        ha magára hagyottan rázza

        mit kellene
        tenni érte és ellene
        nem szégyellem ha kitalálom

        hisz kitaszít
        a világ így is olyat akit
        kábít a nap rettent az álom

        a kultúra
        úgy hull le rólam mint ruha
        másról a boldog szerelemben

        de az hol áll
        hogy nézze mint dobál halál
        s még egyedül kelljen szenvednem

        a csecsemő
        is szenvedi ha szül a nő
        páros kínt enyhíthet alázat

        de énnekem
        pénzt hoz fájdalmas énekem
        s hozzám szegődik a gyalázat

        segítsetek
        ti kisfiúk a szemetek
        pattanjon meg ott ő ahol jár

        ártatlanok
        csizmák alatt sikongjatok
        és mondjátok neki¨nagyon fáj

        ti hű ebek
        kerék alá kerüljetek
        s ugassátok neki nagyon fáj

        nők terhetek
        viselők elvetéljetek
        és sírjátok neki nagyon fáj

        ép emberek
        bukjatok öszetörjetek
        s motyogjatok neki nagyon fáj

        ti férfiak
        egymást megtépve nő miatt
        ne hallgassátok el nagyon fáj

        lovak bikák
        kiket hogy húzzatok igát
        herélnek ríjjátok nagyon fáj

        néma halak
        horgot kapjatok jég alatt
        és tátogjatok rá nagyon fáj

        elevenek
        minden mi kíntól megremeg
        égjen hol laktok kert vadon táj

        s ágya körül
        üszkösen ha elszenderül
        vakogjatok velem nagyon fáj

        hallja míg él
        azt tagadta meg amit ér
        elvonta puszta kénye végett

        kivül belől
        menekülő élő elől
        a legutolsó menedéket
    </text>
</lipsum>